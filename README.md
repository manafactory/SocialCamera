SocialCamera
============
<p>#SocialCamera OpenData è uno dei progetti nati per #code4Italy, hackathon che si è svolto alla Camera dei Deputati dal 16 al 18 maggio per diffondere gli opendata della Camera.</p>

<p>Il progetto parte dal presupposto che il dato “open”, incrociato con il dato “social”, possa fornire interessanti letture trasversali dell’attività parlamentare dei singoli deputati.
Per fare un esempio, con #SocialCamera è possibile comprendere se all’attività in Aula corrisponde anche una visibilità su Twitter o se i social network influenzino l’agenda e anche come tutto ciò venga percepito all’esterno: temi importanti, perché la politica è anche comunicazione.</p>

<p>Arricchire i dati della Camera con elementi “social” è un passaggio importante perché unisce in un progetto di comunicazione due temi che hanno seguito strade separate: da una parte gli Open Data, simbolo della trasparenza delle amministrazioni, dall’altra i Social Network, simbolo di una trasparenza spesso confusa con il “rumore di fondo”.</p>

<p>SocialCamera sancisce questo incontro, con ripercussioni sugli Open Data, resi più fruibili, e sui Social Network, resi più credibili (o, quanto meno, utili).</p>

<p>L’idea è che “l’Open social è più Open“. Perché semplifica, divulga, parla a un target nuovo e più ampio. Le Istituzioni lo sanno: essere trasparenti non basta se non si trova la chiave per comunicare la trasparenza a cittadini sempre più lontani dalla politica.</p>

<p>Come funziona #SocialCamera nel dettaglio?</p>
<ul>
<li>Per ogni parlamentare della Legislatura viene creata una chiave di ricerca su Twitter e vengono memorizzati tutti i tweet legati ai parlamentari.</li>
<li>I dati rielaborati permettono una lettura in chiave semantica delle discussioni che avvengono su Twitter, ad esempio per gli hashtag utilizzati e aventi come oggetto i deputati.</li>
<li>La scheda di ogni deputato restituisce quindi le informazioni presenti sugli opendata della camera (foto, atti parlamentari, presenze), le informazioni presenti su Wikipedia (Biografia), e le informazioni ottenute da Twitter (hashtag utilizzati e tweet che lo riguardano)</li>
</ul>
